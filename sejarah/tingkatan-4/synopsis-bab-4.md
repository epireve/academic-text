# BAB 4
## ERA PERALIHAN KUASA BRITISH DI NEGARA KITA

#### Sinopsis
British Military Administration (BMA) atau Pentadbiran Tentera British disytiharkan di negara kita selepas tamatnya Perang Dunia Kedua. Selepas itu, British melaksanakan pentadbiran Malayan Union di Tanah Melayu. Pelaksanaan Malayan Union yang mencetuskan bantahan besar-besaran daripada penduduk tempatan menyebabkan British menggantikannya dengan Persekutuan Tanah Melayu 1948. Di Sarawak, Charles Vyner Brooke (Vyner Brooke) bertindak menyerahkan Sarawak kepada kerajaan British. Tindakan beliau mencetuskan reaksi yang menyokong dan menentang daripada penduduk tempatan. Majoriti penduduk Sarawak menentang penyerahan Sarawak kepada British. Keadaan di Sabah berbeza kerana British berjaya mengambil alih Sabah daripada Syarikat Borneo Utara British (SBUB) tanpa sebarang penentangan.

Pada bulan September 1945, British Military Administration (BMA) dilaksanakan di Tanah Melayu. Pentadbiran ini bertujuan untuk mengembalikan kestabilan dan memulihkan kepercayaan rakyat selepas pendudukan Jepun. Pada bulan yang sama, British Military Administration (BMA) juga dilaksanakan di Sarawak dan Sabah. Tindakan ini diambil untuk mengawal dan menguruskan wilayah-wilayah tersebut yang sebelumnya berada di bawah pentadbiran Jepun.

Inti Pembelajaran:
1. British Military Administration (BMA) atau Pentadbiran Tentera British.
2. Gagasan Malayan Union.
3. Reaksi penduduk tempatan terhadap Malayan Union.
4. Penyerahan Sarawak oleh Brooke kepada British.
5. Penentangan penduduk tempatan terhadap penyerahan Sarawak.
6. Penyerahan Sabah kepada British.
7. Reaksi penduduk tempatan terhadap penyerahan Sabah kepada British.

Elemen Kewarganegaraan dan Nilai Sivik:
1. Kepentingan mempertahankan maruah bangsa.
2. Kepentingan berwaspada dalam membuat sebarang tindakan.
3. Kepentingan sikap berani menyuarakan pandangan dengan beretika.
4. Kepentingan menghargai kepimpinan tokoh terdahulu dalam membina negara.

Kemahiran Pemikiran Sejarah:
1. Memahami kronologi peralihan kuasa British di negara kita.
2. Meneroka bukti Perlembagaan Malayan Union.
3. Membuat interpretasi sebab penentangan penduduk tempatan terhadap British.
4. Membuat imaginasi cara penduduk tempatan menentang Malayan Union dan gerakan antipenyerahan Sarawak.
5. Membuat rasionalisasi Syarikat Borneo Utara British (SBUB) menyerahkan Sabah kepada British.